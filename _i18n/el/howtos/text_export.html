<div class="container">

<h2>Οδηγός τού OmegaT: <br/>Χρήση τής εξαγωγής κειμένου τού OmegaT (περιβάλλον δεσμών ενεργειών)</h2>

<p>Από την έκδοση 2.0.1 to OmegaT διαθέτει λειτουργία εξαγωγής κειμένου. Αυτός ο οδηγός περιγράφει την λειτουργία και πιθανές χρήσεις της. Επιπλέον, το πακέτο <a href="/files/omegatk/te-scripts.zip">te-scripts.zip</a> περιέχει πολύ απλές δέσμες ενεργειών tcl/tkIn, που σας δείχνουν πώς χρησιμοποιείται η λειτουργία.</p>

<h3>Σκοπός</h3>

<p>Η εξαγωγή κειμένου εξάγει δεδομένα από το τρέχον έργο τού OmegaT σε αρχεία απλού κειμένου. Επί του παρόντος, εξάγονται αυτά τα δεδομένα:</p>

<p>- Το κείμενο του τεμαχίου αφετηρίας, όταν το τεμάχιο είναι ανοιχτό<br/>
- Το κείμενο του τεμαχίου αφίξεως, όταν το τεμάχιο είναι ανοιχτό<br/>
- Το επισημασμένο κείμενο του τεμαχίου αφίξεως, όταν έχει χρησιμοποιηθεί η σχετική συντόμευση</p>

<p>Οι προγραμματιστές και οι δημιουργοί δεσμών ενεργειών μπορούν να χρησιμοποιούν αυτά τα αρχεία απλού κειμένου για να προσθέτουν νέες λειτουργίες στο OmegaT. Δεν χρειάζεται να ξέρουν Java· μπορούν να χρησιμοποιήσουν οποιαδήποτε γλώσσα προγραμματισμού και να δημιουργήσουν χρήσιμες λειτουργίες ακόμη και με λίγες γνώσεις προγραμματισμού.</p>

<h3>Χρήση τής εξαγωγής κειμένου</h3>

<p>Προτού γίνει εξαγωγή κειμένου, πρέπει να έχει ενεργοποιηθεί η σχετική λειτουργία μέσω του OmegaT:</p>

<p>Επιλογές &gt; Συμπεριφορά επεξεργασίας</p>

<p>Βάλτε σημάδι στο κουτάκι "Εξαγωγή τού τεμαχίου σε αρχεία κειμένου".</p>

<p>Τα αρχεία εμφανίζονται στον υποφάκελο /script τού φακέλου "user files" τού OmegaT.<br/>
(για την θέση τού φακέλου "user files" τού OmegaT στο λειτουργικό σας σύστημα, ανατρέξτε στο Εγχειρίδιο Χρήσης (F1 κατά την εκτέλεση του OmegaT) &gt; Files and directories &gt; User files):</p>

<p>source.txt - περιέχει το κείμενο αφετηρίας τού τεμαχίου<br/>
target.txt - περιέχει το κείμενο αφίξεως του τεμαχίου<br/>
selection.txt - περιέχει το κείμενο που είχε επιλέξει ο χρήστης όταν πίεσε Ctrl-Shift-C ή εκτέλεσε την εντολή Edit &gt; Export Selection</p>

<p>Το περιεχόμενο των φακέλων αντικαθίσταται είτε όταν ανοίξει ένα νέο τεμάχιο (τα source.txt και target.txt) ή όταν εξαχθεί άλλο επιλεγμένο κείμενο (selection.txt). Τα αρχεία αυτά είναι αρχεία απλού κειμένου, χωρίς μορφοποίηση.</p>

<h3>Χρήση των ενδεικτικών δεσμών ενεργειών</h3>

<p>Πρέπει να εγκαταστήσετε το tcl/tk, αν δεν το έχετε ήδη. Το tcl/tk μπορείτε να το κατεβάσετε από διάφορες πηγές· το tcl.activestate.com είναι μια δημοφιλής επιλογή. Οι χρήστες macOS πρέπει να εγκαταστήσουν το tcl/tk από το μέσο εγκατάστασης του συστήματός τους, ενώ οι χρήστες Linux μπορούν να το βρουν στο αποθετήριο της διανομής τους, αν δεν είναι ήδη εγκατεστημένο από προεπιλογή. Σημείωση για χρήστες Ubuntu: η υλοποίηση των γραμματοσειρών στην προεπιλεγμένη εγκατάσταση του tcl/tk στην έκδοση 9.10 τού Ubuntu είναι κάκιστη, μα μπορεί να διορθωθεί.)</p>

<p>Για να γίνει σαφέστερο τι κάνουν οι δέσμες ενεργειών, καθεμιά τους εκτελεί μία μόνο λειτουργία. Αν στην πράξη χρειαστείτε ταυτόχρονη εκτέλεση πολλών λειτουργιών, καλύτερο είναι να τις συνδυάσετε σε ένα αρχείο δέσμης ενεργειών.</p>

<p>Οι <a href="/files/omegatk/te-scripts.zip">ενδεικτικές δέσμες ενεργειών</a> ανοίγουν όλες τους σε παράθυρο, αλλά μπορούν να υπάρξουν και δέσμες ενεργειών που εκτελούνται στο παρασκήνιο.</p>

<p>Για να εκκινήσετε μια δέσμη ενεργειών:</p>

<p>Αντιγράψτε την δέσμη ενεργειών στον φάκελο "script" τού OmegaT, δηλαδή στον φάκελο με το αρχείο source.txt κτλ.. (Οι δέσμες ενεργειών μπορούν να τοποθετηθούν και αλλού, αν περιλάβετε στο αρχείο τής δέσμης ενεργειών την σχετική διαδρομή.)</p>

<p>Ανάλογα με την διαρρύθμιση του συστήματός σας, ίσως μπορείτε να εκκινήσετε τις δέσμες ενεργειών κάνοντας τους κλικ. Εναλλακτικά:</p>

<p>Ανοίξτε ένα παράθυρο με γραμμή εντολών (DOS prompt, terminal ή console)</p>

<p>Μεταβείτε στον φάκελο (κατάλογο) που περιέχει την δέσμη ενεργειών —π.χ., για Windows XP:</p>

<p>cd C:\Documents and Settings\User Name\Application Data\OmegaT\script</p>

<p>Εκκινήστε την δέσμη ενεργειών με την λέξη "wish" συν το όνομα της δέσμης ενεργειών —π.χ.:</p>

<p>wish te-basic-source.tcl</p>

<h3>Περιγραφές των δεσμών ενεργειών</h3>

<p><strong>te-basic-source</strong></p>

<p>Αυτή η δέσμη ενεργειών εμφανίζει το κείμενο αφετηρίας σε ξεχωριστό παράθυρο. Επομένως, δεν κάνει τίποτε που δεν μπορεί να το κάνει η περιοχή μετάφρασης του OmegaT. Παρατίθεται για να δείτε πώς μπορεί να εξαχθεί κείμενο από ένα αρχείο δέσμης ενεργειών και να διατεθεί σε άλλες δέσμες ενεργειών. Μπορείτε να επεξεργαστείτε το περιεχόμενο του παραθύρου τής δέσμης ενεργειών ή να το αντιγράψετε και να το επικολλήσετε στην περιοχή μετάφρασης του OmegaT.</p>

<p><strong>te-basic-target</strong></p>

<p>Ίδια με την te-basic-source, αλλά για το κείμενο αφίξεως.</p>

<p><strong>te-warning</strong></p>

<p>Αυτή η δέσμη ενεργειών εμφανίζει το κείμενο αφετηρίας και ένα πλαίσιο κειμένου στο οποίο μπορείτε να πληκτρολογήσετε κάτι. Αν ανοιχτεί τεμάχιο του OmegaT που περιέχει αυτό που πληκτρολογήσατε, η δέσμη ενεργειών σάς εφιστά την προσοχή. Αυτό το κάνει επισημαίνοντας αυτό που γράψατε με κίτρινο χρώμα. Επιπλέον, αν το υλικό και το λειτουργικό σύστημα το επιτρέπουν, ηχεί σύντομος ήχος ("μπιπ").</p>

<p>Ακολουθεί ένα παράδειγμα χρήσης αυτής της λειτουργίας. Ο μεταφραστής έχει ένα κείμενο με την φράση "abc", την οποία έχει μεταφράσει ως "αβγ". Μετά, όμως, αποφασίζει ότι το "abc" πρέπει να μεταφραστεί ως "δεζ". Αντί να βρει όλες τις εμφανίσεις τού "abc" και να τις διορθώσει πριν συνεχίσει την δουλειά του (το οποίο είναι εφικτό, αλλά πάσχει), μπορεί να τις διορθώσει όταν ξανακοιτάξει το μετάφρασμα. Σε αυτήν την περίπτωση θα ήταν χρήσιμη μια "υπενθύμιση" στα σχετικά τεμάχια.</p>

<p><strong>te-notags</strong></p>

<p>Αυτή η δέσμη ενεργειών αφαιρεί αυτόματα τις ετικέτες από ένα τεμάχιο (αφίξεως) τού OmegaT. Αυτό μπορεί να διευκολύνει τον <i>έλεγχο</i> τεμαχίων με πολλές ετικέτες, εξαιτίας των οποίων ο μεταφραστής θα μπορούσε να μην προσέξει, π.χ., ότι λείπει ένα διάστημα ή ότι έχουν προστεθεί δύο.</p>

<p><strong>te-tags</strong></p>

<p>Αυτή η δέσμη ενεργειών εμφανίζει το τεμάχιο αφίξεως με την γραμματοσειρά που ορίζει η δέσμη ενεργειών αντί για την προεπιλεγμένη. Οι ετικέτες εμφανίζονται με διαφορετική γραμματοσειρά, ώστε να μην εμποδίζουν τόσο. Αντίθετα με την te-notags, ο μεταφραστής μπορεί να επεξεργαστεί κείμενο στο παράθυρο αυτής της δέσμης ενεργειών, να το αντιγράψει και να το επικολλήσει στην περιοχή μετάφρασης τού OmegaT.</p>

<p><strong>te-gloss-highlight</strong></p>

<p>Αυτή η δέσμη ενεργειών διαβάζει ένα αρχείο με γλωσσάρι και επισημαίνει στο τρέχον τεμάχιο αφετηρίας όσους όρους εντόπισε. Το γλωσσάρι πρέπει να αποτελείται από δύο στήλες μόνο, να έχει όνομα GLOSS.utf8 και να βρίσκεται στον φάκελο /script.</p>

<p><strong>te-gloss-subst</strong></p>

<p>Ίδια με την te-gloss-highlight, αλλά αντικαθιστά τους όρους τής γλώσσας αφετηρίας με τους όρους τής γλώσσας αφίξεως.</p>

<p><strong>te-gloss-subst-highlight</strong></p>

<p>Συνδυάζει την αντικατάσταση και την επισήμανση των te-gloss-highlight και te-gloss-subst.</p>

<h3>Προγραμματισμός σε tcl/tk</h3>

<p>Η tcl/tk έχει αρκετά πλεονεκτήματα ως γλώσσα δέσμης ενεργειών:</p>

<p>- Μαθαίνεται εύκολα<br/>
- Είναι δωρεάν<br/>
- Χρησιμοποιείται ευρέως, οπότε μπορείτε να βρείτε βοήθεια στο Διαδίκτυο<br/>
- Το συστατικό Tk καθιστά εύκολη την παραγωγή γραφικών περιβαλλόντων χρήστη<br/>
- Έχουν γραφεί πολλά σχετικά βιβλία και άλλο υλικό (τουλάχιστον στην Αγγλική)<br/>
- Δίνει ιδιαίτερη βαρύτητα στις συμβολοσειρές, οπότε προσφέρεται για χρήση με κείμενο</p>

<p>Υπάρχουν πολλά προγράμματα εκμάθησης για αρχάριους, όπως τα:</p>

<p><a href="http://www.dci.clrc.ac.uk/Publications/Cookbook/index.html">www.dci.clrc.ac.uk/Publications/Cookbook/index.html</a><br/>
<a href="http://www.tcl.tk/man/tcl8.5/tutorial/tcltutorial.html">www.tcl.tk/man/tcl8.5/tutorial/tcltutorial.html</a><br/>
<a href="http://www.tcl.tk/man/tcl8.5/tutorial/tcltutorial.html">www.tcl.tk/man/tcl8.5/tutorial/tcltutorial.html</a></p>

<p>Αν θέλετε να κατακτήσετε σε βάθος την tcl/tk, συστήνεται το βιβλίο "Practical Programming in Tcl and Tk" τού Brent Welch (ISBN: 0-13-038560-3). Ίσως το βιβλίο αυτό να δυσκολέψει τους εντελώς αρχάριους στον προγραμματισμό, αλλά, αν πρώτα παρακολουθήσουν ένα από τα online προγράμματα εκμάθησης, δεν θα έχουν πρόβλημα.</p>

<p>Copyright Marc Prior 2009-2011</p>

</div>

